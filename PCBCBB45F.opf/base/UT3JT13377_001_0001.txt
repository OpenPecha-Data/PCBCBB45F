༄༅། །སྤྱི་ལོ་ ༢༠༠༦ ཟླ་ ༡ ཚེས་ ༧ ནས་ ༡༤ བར་གནས་མཆོག་རྡོ་རྗེ་གདན་དུ་དཔལ་རྒྱལ་དབང་༧ཀརྨ་པ་ཨོ་རྒྱན་འགྲོ་འདུལ་ཕྲིན་ལས་རྡོ་རྗེ་དབུ་བཞུགས་ཐོག་བཀའ་བརྒྱུད་སྨོན་ལམ་ཆེན་མོའི་སྐབས་སུ། ༧སྐྱབས་རྗེ་མཁན་ཆེན་ཁྲ་འགུ་རིན་པོ་ཆེ་མཆོག་སྐུ་ཚེའི་༧ཞབས་པད་འཆི་མེད་ཚེ་ལྷའི་ངོ་བོར་བརྟན་ཅིང་བསྟན་འགྲོའི་དོན་ཆེན་གེགས་མེད་འགྲུབ་པའི་ཆེད་ཆོས་སྦྱིན་དུ། མ་ཡི་དྲིན་ལན་བཤགས་མདོ་དང༌། སྡོམ་པ་ཉེར་ལྔ་པ་དང༌། བླང་དོར་བཞི་བཅུ་ཞེ་གཉིས་བཅས་དེབ་ཆུང་འདི་དག་དེབ་གྲངས་ ༥༠༠༠ ཝཱ་ཎ་བཛྲ་བིདྱཱ་དཔེ་མཛོད་ཁང་གིས་པར་འགྲེམས་ཞུས། སྨྲས་པ། 

རྒྱལ་བསྟན་སྤྱི་དང་ཁྱད་པར་དྭགས་བརྒྱུད་བསྟན།། འཛིན་མཁས་ཁྲ་འགུ་ཉིན་བྱེད་སྤྲུལ་པའི་སྐུ།། སྐུ་ཚེ་ཚེ་ལྷའི་ངོ་བོར་བརྟན་པའི་ཕྱིར།། ཆོས་སྦྱིན་འདི་ཉིད་སྤར་དུ་སྐྲུན་པ་དགེ།། ཞེས་པ་འདིའང་ཀརྨ་འགྲོ་འདུལ་པས་སྨོན་པ་དགེའོ།།